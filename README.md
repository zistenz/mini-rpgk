A mini-rpgk az utóbbi években, évtizedben kezdtek elterjedni igazán, népszerűségüket az [OSR](https://en.wikipedia.org/wiki/Old_School_Revival) (*old school renaissance*) mozgalom felfutásának is köszönhetik. Ezek a játékok néhány oldalon kínálnak egy olyan egyszerű szabályrendszert, ami jellemzően egy célzott világ-, vagy helyzetleíráshoz tartoznak, gyorsan elsajátíthatók és kitűnően alkalmasak akkor, ha csak néhány óránk van játszani (akár pl. utazás közben is). Viszonylagos egyszerűségük ellenére azért használhatók hosszabb távon is. **Fontos:** Ezek a játékok (legalábbis a nagy részük) *nem* OSR kompatibilisek, inkább *indie*-jellegűek, így akkor is érdemes lehet megnézned ezeket, ha egyébként az OSR mozgalmat/stílust nem kedveled.

Ezen az oldalon az általam készített szerepjáték fordításokat és kisebb játékokat találhatod. A fordítások minden esetben az eredeti licenc hatálya alá esnek. A saját készítésű anyagok mindegyike [CreativeCommons 4.0 BY-SA-NC](https://creativecommons.org/licenses/by-nc-sa/4.0/) licencet kapott.

> Megjegyzés: Korábban ezek egy része már megjelent a [PeteRPG](https://peterpghu.blogspot.hu/) blogomon, de inkább átköltöztettem egy közös, jobban karbantartható helyre őket. A legfrissebb dolgok mindig felülre kerülnek, akkor is, ha frissítés történt. Az új, általános PeteRPG oldal a [Reddit-re költözött](https://www.reddit.com/r/PeteRPG/new/), a legfrissebb híreket ott találod.

### Fordítások

* **MézVadász:** [![pdf][pdficon]](pdf/honey_runner_hun.pdf) A korábbi *Honey Heist* egy kiberpunk környezetre átültetett változata.

* **Knave:** [![pdf][pdficon]](pdf/knave_10_hun.pdf) Ez egy OSR kompatibilis szabálykészlet szinte bármilyen D&D verzióhoz. Szerzője az a Ben Milton, akinek a Maze Rats játéka lentebb található, szintén lefordítva. A Knave olcsón megvásárolható a [DTRPG](https://www.drivethrurpg.com/product/250888/Knave) oldalán, a csomag pluszban még egy karakterlapot és az eredeti, angol nyelvű dokumentumot is tartalmazza a pdf mellett. (A fordítás a használt CC licenc miatt legális.)

* **M20 5E - Adamantium Edition:** Ez a címbeli *Microlite20* hack (annak is a v1.0 változatának) fordítása, ami a D&D 5E alapján íródott. (A nyers fordítás már kész, a formázás és dokumentumba öntés van még hátra, de egy előzetest már [megnézhetsz itt](pdf/m20_5e_ae_hun_preview.pdf)). Az eredetije [itt található](https://microlite20.org/2017/10/02/on-facebook-m20-fifth-adamantine-edition-pdf/).
* **Nesztek, egy Kib'szott D&D:** [![pdf][pdficon]](pdf/hisfdnd_hun.pdf) Ez a *Here's Some Fuckin' D&D* c. kétoldalas OSR szerepjáték fordítása. A nyelvezet meglehetősen 18+-os, ez azért a címből is sejthető. :)

    Gondolkoztam az alapjául szolgáló *Searchers of the Unknown* fordításán is, de igazából az ennek egy egyoldalas, még csupaszabb változata, szóval újdonság nem lenne benne (kb. nincsenek varázslatlisták és kasztok). Aki kíváncsi, keressen rá a nevére, kiegészítve az "rpg collection" szavakkal. Az [első találat](https://retroroleplaying.com/content/searchers-unknown-rpg-collection/%20target=) egy olyan oldalra visz, ahol egy pdf-esített változat tölthető le az alapjátékból és annak vagy harmincféle klónjából, bővítéséből. [Ez a link](https://searchersoftheunknown.wordpress.com/) meg további kiegészítéseket fog össze, de igazából a SotU-ból rengeteg klónt lehet még találni ezerfelé.
    
* **Részeg Medve Harcos:** [![pdf][pdficon]](pdf/drunken_bear_fighter_hun.pdf) A *Drunken Bear Fighter* szerepjátékban olyan orosz ügynököket alakítasz, akik a mai, modern moszkvai csatornákban tanyázó részeg medvék jelentette fenyegetéssel harcolnak...

* **Mézes Meló:** [![pdf][pdficon]](pdf/honey_heist_hun.pdf) A *Honey Heist* egy mini-rpg, amelyben egy csapatnyi medvét kell játszani, akik a világ legnagyobb rablását készülnek elkövetni a HoneyCon 2017-en.

* **Igézők és Bérvívók:** [![pdf][pdficon]](pdf/sorcerers_and_sellswords_18_hun.pdf) Az *Igézők és Bérvívók* a *Sorcerers&Sellswords* című *Lasers&Feelings* szerepjáték hack magyarra fordítása. Ahogy a neve is mutatja, ez egy tipikus fantasy játékstílushoz készült. Igyekeztem megtartani az eredeti formátumot, amennyire lehetett, csak apróbb javításokat eszközöltem.

* **Maze Rats:** [![pdf][pdficon]](pdf/maze_rats_v43_hu.pdf) A Maze Rats egy 12 oldalas, egyszerű, erősen OSR-jegyeket mutató, nagyban a véletlenre épülő játék, ami alapvetően fantasy környezetre van megírva. Szerzője Ben Miller. Az eredeti, angol nyelvű legfrissebb változat a Creative Commons 4.0 hatálya alá esik és "fizess, amennyit szeretnél" módon szerezhető be a [DTRPG](http://drivethrurpg.com/product/197158/Maze-Rats)-ről (a fordítás az itt meglévő v4.3 alapján készült). A játékhoz kapcsolódott egy viszonylag aktív G+ Community is a szerző közreműködésével, de ez sajnos a G+ kimúlásával megszűnt. Ha mégis kérdésed van, tedd fel az [/r/rpg](https://www.reddit.com/r/rpg/) subreddit-ben, a szerző ott is gyakran megfordul (/u/ludifex néven).

    Bár különösebben nem vagyok oda az OSR mozgalomért (sőt), a játék rövid és egyszerű ahhoz, hogy talán másokat is érdekeljen. A fordítás során a mondanivaló hűségére igyekeztem törekedni, mintsem a 100%-os szöveg egyezőségre. Mindenre próbáltam magyar kifejezést találni, még ha ez néhol nyakatekertnek is látszik. Egyedül a címre (és egy mérgező növényfajtára) nem találtam jó megoldást.

* **Risus:** [![pdf][pdficon]](pdf/risus_hun.pdf) Az eredeti angol 2.01 verzió (a fordítás is ebből készült) ingyenesen letölthető a [DTRPG](http://www.drivethrurpg.com/product/170294/Risus-The-Anything-RPG)-ről. További (angol nyelvű) kiegészítésekért mindenképpen a [Risusiverse](http://www.risusiverse.com/) oldal ajánlott. Elég aktív volt a G+ közösségük, most már a [Reddit](https://www.reddit.com/r/risus/new/)-en találhatók meg.

    Ez a verzió követi az eredeti négyoldalas, sűrített formátumot és képek is kerültek bele. A [Risus Companion](http://www.drivethrurpg.com/product/203657/Risus-Companion) fordítását nem vállalhatom, hiszen az fizetős termék és jóval méretesebb darab is lenne. Beszerzése nem kötelező, de hasznos lehet, ha komolyabban érdekel a játékrendszer. 

### Saját készítésű játékok

* **Álmodnak-e az androidok a Földről?:** [![pdf][pdficon]](pdf/rpg_android_v2.pdf) *"Egy android vagy. Az Anyahajó ébresztett fel és töltötte meg memóriádat személyiséggel és ismeretekkel. Egy idegen bolygóra zuhantatok le, ami nem a Föld. Az Anyahajó nem tudja (vagy nem árulja el), hol vagytok, mert egy csillag koronáján átrepülve súlyosan károsodtak a tárolóegységei. A bolygón emberek élnek egyfajta poszt-apokaliptikus környezetben, feudális viszonyok között, és nem tudni, mikor, hogyan kerültek ide. A javításhoz bizonyos alkatrészekre van szükség. Az Anyahajó a távolból érzékel néhány megfelelő darabot. Neked és társaidnak kell kiszállnotok a felszínre, hogy kiderítsétek ezt..."*

* **Csillagok Barbárjai:** [![pdf][pdficon]](pdf/rpg_csillagok_barbarjai_v2.pdf) *"Egy hős vagy. Járod a világokat, ezer veszéllyel dacolva, hogy megmentsd a sárkányt, leöld a hercegnőket, és felmarkold a kincseket. Ez a legfontosabb az egészben, különben mi értelme lenne? Jobbá tenni a világot? Ugyan már, az idealisták halnak meg először. Ahogy a veteránok tanácsolják: Jól válaszd meg az ellenségeidet, keresd a magad boldogulását, és sose kezdj sárkánnyal!"*

    Egy új, magyar nyelvű, egyszerű szerepjáték, amihez csak pár kockára és egy jó társaságra van szükséged. A rendszere mindössze két oldal, amit egy-egy oldal általános világleírás és mesélői segédlet egészít ki, a többit a fantáziátokra bízza. Részben épít az utóbbi évek néhány sikeres "indie" játékára, de egyébként teljesen saját munka. Tesztelve még nem volt, de az egyszerűsége miatt nem hiszem, hogy komoly problémai lennének. Úgy gondolom, most érte el azt a kidolgozottsági szintet, ami már bemutatásra érdemes, ennél többet már nem lehetne hozzátenni.

* **Paneldzsungel:** [![pdf][pdficon]](pdf/paneldzsungel.pdf) *A Metropolisz külvárosi, lepukkant lakótelepét a belvárosi jampecok csak úgy hívják: Dzsungel. De ti, a panelprolik bandákba verődött kölykei, úgy ismeritek, mint a tenyereteket. És tudjátok, olyan dolgok rejtőznek itt, amelyek csak a mesékben léteznek...*

    A *Paneldzsungel* John Harper játékának, a *Lasers&Feelings*-nek egy modern városi fantasy miliőbe ültetett változata, ahol a szereplők, a tinédzserek, egy nagyváros külvidékén születtek és nőttek fel, és olyan dolgokkal kell megküzdeniük nap, mint nap, ami csak a filmekben és sorozatokban létezik.

* **Gun&Fu:** [![pdf][pdficon]](pdf/gunfu_hun.pdf) Kis hazánkban elég ismeretlen a *Lasers&Feelings* szerepjáték, pedig egyszerűsége ellenére kitűnő szórakozást tud nyújtani. Számos "hack" született már hozzá, gondolkoztam a lefordításán is, de végül úgy döntöttem, mivel a rendszer igen-igen egyszerű és ha másik világra adaptálja az ember, nincs is rá szükség, mert mindent tartalmaz, inkább egy saját verziót készítettem belőle a klasszikus hongkongi akciófilmek stílusához. Egyetlen oldalnyi az egész, használjátok ízlésetek szerint. (Valószínűleg ez az első, teljesen magyar L&F hack is, azt hiszem. :) )

    Aki további (angol) változatokra kíváncsi, a következőket ajánlom:

    * *Tactical Waifu* (elérhető a [DTRPG](http://www.drivethrurpg.com/product/157352/Tactical-Waifu)-n, ingyen).

    * Egy nagy halom L&F hack összegyűjtve egy helyre [itt](https://rendedpress.blogspot.hu/2017/07/lasers-feelings-assorted-l-mods.html).

[pdficon]: https://github.com/zistenz/mini-rpgk/raw/master/icon_pdf_small.gif "pdf"
